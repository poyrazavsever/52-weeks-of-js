Şimdi sizinle beraber CPU ve GPU'nun ne olduğuna, nasıl çalıştığına ve bizim bu 52 hafta boyunca öğreneceklerimiz için neden önemli olduğuna bakacağız. 


### CPU Nedir?
**CPU Açılımı:** Central Processing Unit - Merkezi İşlem Birimi:
Bilgisayarın beynidir. Genel amaçlı olarak çalışır. İşletim sistemini çalıştırmak, programları açmak, mantıksal kararlar vermek gibi sıralı işlemlerde çok iyidir. Az sayıda ama çok güçlü çekirdekleri vardır.

#### Katman 1: En Temel Yapı Taşı (Transistörler ve Kapılar):
1. Transistör: CPU'nun en küçük yapı taşıdır. Bunu bir elektrik anahtarı olarak düşünebiliriz. Musluk metaforu gayet yakışıyor. Elektriğin geçmesine izin verir **(1)** veya keser **(0)**. Modern bir CPU'da milyarlarca mikroskobik transistor bulunur.

2. Mantık Kapıları (Logic Gates): Transistörleri belirli şekkilerde bağlarsak **"karar veren"** yapılar oluşturabiliriz.
- AND Kapısı: İki giriş de 1 ise sonuç 1 olur.
- OR Kapısı: Girişlerden biri 1 ise sonuç 1 olur.
- NOT Kapısı: 1 girerse 0, 0 girerse 1 çıkar.


#### Katman 2: CPU'nun İç Organları (Mimari)
Transistörleri birleştirerek CPU'nun bileşenlerini oluştururuz.

**1. CU (Control Unit - Kontrol Birimi):** CPU'nun trafik polisidir. Hafızadan komutları alır, ne yapılması gerektiğini çözer ve diğer birimlere "Şimdi sen çalış" der.

**2. ALU (Arithmetic Logic Unit - Aritmetik Mantık Birimi):** İşçidir/Hesap makinesidir. Toplama, çıkarma, çarpma ve mantıksal kıyaslamaları (A > B mi?) burası yapar.

**3. Registers (Yazmaçlar):** Burası çok kritik değerli arkadaşlar. CPU'nun kendi içindeki süper hızlı, çok küçük hafıza alanlarıdır. RAM uzaktır (CPU'ya göre), Registers ise elinin altındadır. İşlem yapılacak veriler (örneğin toplanacak iki sayı) önce buraya getirilir.

**4. Clock (Saat):** CPU'nun kalp atışıdır. Bir metronom gibi "tik-tak" sinyali gönderir. Her "tık" sesinde CPU bir adım ilerler. (3.5 GHz demek, saniyede 3.5 milyar tık demektir).

---

### GPU Nedir?
**GPU Açılımı:** Graphics Processing Unit - Grafik İşlem Birimi:
Bilgisayarın kas gücü diyebiliriz buna. Özelleşmiştir. Ekrana görüntü çizmek, video işlemek veya yapay zeka modelleri eğitmek gibi paralel (aynı anda yapılan) işlemlerde iyidir. CPU'ya göre daha zayıf ama binlerce küçük çekirdeğe sahiptir.